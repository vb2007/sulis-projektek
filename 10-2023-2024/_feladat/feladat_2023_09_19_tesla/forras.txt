tesla

A cégről

[Tesla logo]


A Tesla (korábban Tesla Motors) elektromos meghajtású autók gyártására
alapított amerikai vállalat, amely idővel más megújuló energiára épülő
területre, így például a villamosenergia-tároló egységek, vagy napelemek
kutatásába, gyártásába is belépett. Központja a Szilícium-völgyben, Palo
Altóban található.

A vállalatot 2003-ban alapította Martin Eberhard, JB Straubel, Marc
Tarpenning és Ian Wright. Nevét a szerb származású amerikai
feltalálóról, Nikola Tesláról kapta.

A vállalat első terméke a Tesla Roadster volt, ami 2008-ban került
sorozatgyártásba. A Roadster egy teljes mértékben elektromos meghajtású
sportautó. Forgalmazására a vállalat weboldalán keresztül és
koncesszióban, a világ számos pontján kerül sor. Az oldal a Star Gate
nevet kapta és az első 220 Roadster eladását jegyezte négy hónap alatt.

A 2008-ban és 2009-ben gyártott, körülbelül ezer járművet előre
lefoglalták az amerikai ügyfelek, akik a márka első piacát képezték.
Első európai bemutatkozása során, 2008. április 25. és 28. között
Monacóban, a márka olyan hírességek érdeklődését is felkeltette, mint
Albert monacói herceg, Damon Hill egykori Formula–1 bajnok, valamint
Bono a U2 zenekar énekese. A Roadster európai forgalmazása – Limited
Edition név alatt – 2009-ben kezdődött, egy limitált 250 darabos
sorozattal.

2009. március 26-án jelent meg a cég második modellje a Tesla Model S,
ami egy elektromos meghajtású szedán. 2011 októberéig a modellre 6500
előjegyzés érkezett, az autók kiszállítását 2012 júniusában kezdték meg.

[Tesla Model S]

Egy piros Tesla Model S egy angliai töltőpontnál

2012. február 9-én mutatta be a cég harmadik modelljét, a Tesla Model X
-et, ami egy crossover (SUV). Gyártásának elindítását 2013-ra tervezték,
ám később 2014-re halasztották, hogy az új projekt előtt a vállalat
nyereségessége megerősödjön, illetve hogy 2013-ban elérjék a kitűzött 20
000-es darabszámot a Model S-ből. Végül a cég meghaladta ezt a tervet:
2013-ban közel 22 500 Model S-t adtak el.

2017. július 28-án átadták az első 30 Model 3-at a tulajdonosaiknak
(mind Tesla alkalmazott). Az autóra ekkor a Tesla 455 ezer
előrendeléssel rendelkezett. A vállalat 2018 júliusában jelentette be,
hogy sikerült elérniük az eredetileg kitűzött termelési célt, a
hetenkénti 5 000 autó legyártását. Európába 2019 februárjában érkeznek
az első megrendelések, miután az illetékesek megadták rá az engedélyt.

2019-ben mutatták be és 2020 februárjában kezdődött el a Tesla Model Y
gyártása a kaliforniai Fremont-i gyárban, majd március közepén
megkezdődtek a kiszállítások a vevők részére

Jelenleg gyártott modellek

Tesla Model S
Tesla Model 3
Tesla Model X
Tesla Model Y